Eendragt en vriendschap

Komt, Typographen, hier vergaêrd,
Die steeds op Neérlands Drukpers roemen;
Die, onder één Banier geschaard,
Steeds Coster hunnen vader noemen ;
Van welk een deel der kunst ge ook zijt,
De Griekentuin staat voor u open,
En is aan ’t Kopperfeest gewijd;
Wij willen thans op vreugde hopen.

Komt dan en toont u blij van aard
En doet ons in die hoop niet dwalen.
't Is ’t zelfde, wààr wij zijn vergaêrd,
't Zal bij ons aan geen vreugde falen.
Als men geen vaste wijkplaats vindt,
Vormt dan een wandelende woning.
Men ziet slechts waar men zich verbindt,
Dan blijft men altijd Heer en Koning.

Blijv’ ’t edel doel van onze taak,
Der Drukpers steeds tot heil te leven,
Dan oogst men vruchten en vermaak;
Dit zij dan steeds ons aller streven.
Zoo bloeij’ de Pers eeuw in, eeuw uit,
Tot heil en vreugd van Costers vrinden,
Waardoor ons aller heil ontspruit
En wij het waar genoegen vinden.
