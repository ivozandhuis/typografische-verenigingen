Feestmarsch

Triomf! triomf! met lofgezangen
En feestmuziek, vol geest en zwier,
Den zegetogt nu aangevangen:
Gevolgd der Boekdrukkunst banier!
Triomf! triomf! hoezee! victorie!
Triomf! triomf nog menigvoud!
Geldt thans weêr Lourens Costers glorie,
Geldt weêr den roem van Haarlems Hout.

Daar, onder groene boschgewelven,
Daar, in dat wijd vermaarde beemd,
Wist hij den wereldschat te delven,
Die ’t diamant zijn glans ontneemt.
Daar, voor het zoekend oog verloren,
Daar riep hij in verrukking uit:
„Juich, menschdom! Drukkunst is geboren,
En domheid in haar vaart gestuit!”

Triomf! triomf! in die waranden,
Waarin ge in hooger spheren zweeft,
Waar hij zijn stad, de Nederlanden,
Zich zelven in vereeuwigd heeft;
Daar, waar hij zijne glorie stichtte,
In dat zoo godlijk schoon gewest,
Dáár staat, voor ’t geen hij hier verrigtte,
Een denkzuil hem ter eer gevest !

Moet deze zuil zijn glorie schragen? —
Neen, vreemdling ! neen, het nageslacht
Heeft voor zijn vond in later dagen
Nog grooter hulde hem gebragt:
Zijn standbeeld, van metaal gegoten,
Dat Haarlems marktplein nu versiert,
Moest nog zijn kunstroem meer vergrooten;
Heel Neêrland heeft toen feest gevierd.

Triomf! triomf! zingt luid victorie!
Tot eer van Haarlems letterheld !
Zijn vinding moest in ’s lands historie
Met gulden lettren zijn vermeld !
Laat dan ’t muziek den zang geleiden,
Men hoore haar in 's Hemels hof!
En klink’ tot aan het eind der tijden
Oud Neêrlands roem en Costers lof!
