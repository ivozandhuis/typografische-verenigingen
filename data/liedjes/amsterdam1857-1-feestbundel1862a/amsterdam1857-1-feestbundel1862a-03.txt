Haarlem

De oude grijze Spaarnestad
Zij hulde toegedragen ;
Daar zij veel schoons in zich bevat,
Genot en welbehagen,
En wendt het oog zich elders heên,
Naar Bloemendaal of Overveen,
Wat schoone wandeldreven,
Met bloemen fraai omgeven!
Doch daarom niet verheffen w' haar,
Niet om haar tooverkring ; 
Maar omdat Lourens Coster dáár
Het levenslicht ontving.

Haar orgel, welk een pronksieraad!
Hoe edel Teijlers stichting !
Hoe menig net bebouwde straat!
En armen-troost-inrigting !
Wat nijverheid! wat garnizoen !
En wat een prachtig Paviljoen,
Met keur van schilderwerken!
Wat trotsche bouw van kerken!
Maar eerder nog wordt Haarlems Hout ;
De lofzang toegebragt:
Want Boekdrukkunst werd in dat woud
Door Coster ’t eerst bedacht !

Haar vloot nam Damiate eens in:
Van daar haar sierlijk wapen !
Wat was die Kenau een heldin,
Die vrouw, tot man herschapen !
Zij ging met snaphaan, zwaard en speer
De Spanjaards zoo geducht te keer:
Ze ontzag, aan ’t hoofd der vrouwen,
Musketten noch kartouwen !
't Is ook niet slechts om deze zaak,
Dat Haarlem ons bekoort,
Maar omdat Costers persgekraak
Daar 't éérste werd gehoord.

Dus opgeruimd en blij van geest
Ons lied haar opgedragen ;
Wij willen op dit vreugdefeest
Haar in haar kunstroem schragen!
Twist’ Mentz en Straatsburg om ’t begin,
Door GUTTENBERG of MENTELIN,
Wij laten haar maar praten,
Dat twisten zal nooit baten.
Want Haarlem houdt wat waarheid is 
In haren kreits omvat: 
Den Spiegel der Behoudenis,
Der Drukkunst diersten schat !
