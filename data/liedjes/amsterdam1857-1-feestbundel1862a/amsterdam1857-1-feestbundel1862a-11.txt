Bede

Vader Coster! uit den hoogen
Ziet gij op uw zonen neêr;
Zie hun ijvren, zie hun pogen,
Hoor hun jubel te uwer eer. 

Hoor de bede, u aangeboden,
U, den vinder van den druk,
Dien zij, en met regt, vergoden,
Als verwinnend ’s domheids juk. 

Wilt door vreugd hun lot verzachten
Op dit feest, uw eer gewijd...
Wat toch kunnen zij verwachten
Van deez’ hoepelrokkentijd? 

Geest vull’ typographenkoppen...
Maar... pa LOURENS! waak er voor,
Niet van muskadellen-droppen...
Anders gaat de vreugd te loor. 

Mogt, bij 't leêgen der bokalen
Op dit feest... ook de eedle wijn
Soms de zinnen eens doen dwalen...
Mogt hun jool soms zalig (?) zijn, 

Maak bij ’t heêngaan zinnen helder.
Stijge uw goedheid eens ten top:
Steun hen, sukklend naar hun kelder,
Hijsch hen naar hun zolder op. 

Dan, pa Louw, met starende oogen,
Met gebogen, zwakke kniën,
Is ‘t dan nog hun eenig pogen,
U, hun: vader, eer te biên, 

Coster! zij, die thans slechts doelen
Naar dat, wat men vreugde heet;
Wanneer zal men toch gevoelen,
Dat men 't ware doel vergeet. 

't Denkend hoofd vrij opgeheven...
Werkman! peins op uw belang...
Wilt toch naar vooruitgang streven;
Dit... eert Coster meer dan zang. 
