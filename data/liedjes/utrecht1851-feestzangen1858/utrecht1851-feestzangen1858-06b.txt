Zangleus

Wat vreugd, wij zijn nu zaâm vergaârd !
Op ‘t Kopperfeest, dat weêr verjaart,
Moet ware vriendschap wonen, 
Waar men tot LAURENS COSTER's eer
Het welzijn drinke keer op keer,
Daar moet de vreugde troonen 

Wat laag is wordt door ons veracht,
En, waar de pligt niet wordt betracht
Daar kunnen wij niet drinken! 
Maar waar de echte vriendschap woont
En ook de deugd de pligten kroont,
Daar willen wij wel klinken! 

Als tegenspoed of schrale tijd
De gulle vreugd ons had ontzeid,
Dan konden wij niet drinken. 
Maar waar men weldoet en niet vit,
Waar zwart blijft zwart en wit blijft wit,
Daar kan men vrolijk klinken! 

En — waar men met de vrouw op zij’,
Mag zitten in een vriendenrei,
Daar kan men lustig drinken; 
Want, hoe men ook de zaak beschouw’,
Bij wijn behoort een meisje of vrouw,
Om vrolijk meê te klinken. 

Komt, vult de glazen dan in ’t rond,
Op ’t heil van dezen Kopperstond; 
Men kan nooit schooner drinken! 
Welaan! vat dan de glazen aan,
En: „dat het ieder wel moog gaan!”
Men kan nooit schooner klinken!
