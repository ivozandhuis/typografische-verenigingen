Feestvreugde

Triomf! de blijde dag is daar!
Triomf! wij zijn weêr bij elkaar
Om Kopperfeest te vieren!
Deez’ dag maakt ons toch ’t meest verheugd
In vrouwliefs oogen schittert vreugd,
Nu zij ook 't feest mag sieren!

Want 't is toch een geruimen tijd,
Die ons van deze vrolijkheid
Ja, maanden hield verstoken!
Maar nu gaan weêr de glazen rond,
En wijn geeft vlugheid aan den mond
Daar wijn en blijdschap strooken.

Ja, 't Kopperfeest geeft vrolijkheid,
Voor ons is 't vol bekoorlijkheid;
Wij ruilen voor geen koning!
Dus, vrienden! denkt: de tijd vliegt snel,
Gebruikt de oogenblikken wél,
Vóór elk keert naar zijn woning.

Vat daarom blij de glazen aan
En laat de zorgen buiten staan,
Wij kunnen nu eens klinken! 
En dat wij op een volgend jaar
Weêr allen hier zijn bij elkaâr:
Daar willen wij op drinken! 
