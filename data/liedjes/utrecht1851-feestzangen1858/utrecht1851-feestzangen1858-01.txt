Feestmarsch

Vader Coster! vrolijk vangen
Wij met U den Feestmarsch aan;
Hoor den danktoon, hoor de zangen,
Die uit onze monden gaan!
't Kopperfeest rees aan de kimmen,
En op d’ avond van dit Feest
Moet onz’ aller juichtoon klimmen 
Met een hoogst verblijden geest. 

COSTER! gij zijt uitverkoren
Om te prijken aan ons hoofd!
Doch, gij kunt ons lied niet hooren,
Deze vreugd is ons ontroofd, —
Konden wij u eer bewijzen
Voor wat uwe vinding biedt,
Hooger zou de juichtoon rijzen,
Meer verheven was ons lied!

Kunstgenooten! dankbre Zonen
Van dien grooten Landgenoot'!
Wilt de Kunst van Coster kroonen,
Schoon reeds eeuwen na zijn dood.
Roemt de Drukkunst, roemt haar waarde!
Neêrlands grond schonk u die gunst,
Hooger staat toch niets op aarde
Dan de eedle Boekdrukkunst!