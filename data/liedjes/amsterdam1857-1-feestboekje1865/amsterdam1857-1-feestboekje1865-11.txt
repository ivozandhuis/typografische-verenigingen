Ons welzijn

Heft aan, heft aan! zijt allen blij,
Verheft uw stem en zingt met mij,
Op dezen dag van vreugde.
Gij zijt thans d’ eerste maal van 't jaar,
Te zaam vereenigd met elkaâr,
Geen dag, die meer verheugde.

Weg, weg met alle zorg en druk,
Smaakt volop nu een waar geluk ,
Niets moet de vreugd thans storen.
God! hoor de wenschen van deez’ dag :
„Dat zegen ons toevloeijen mag,
Ons altoos zij beschoren.

Dat wij in vergenoegen leev’
Alle aardsch genot rondom ons zweev’,
Een reeks van vele jaren !
Dat liefde en onderlinge min,
De leus blijv’ in ons huisgezin ,
En 't zaligst lot moog baren.”

Komt, schenken wij, verheugd van zin,
Dan nu een glas ten randvol in,
En vrolijk zaâm geklonken.
Dat 't volgend jaar te zijner tijd,
Ons weêr het jaarlijksch feest verblijd’,
Komt, daarop leeg gedronken.
