De handwerksman

De werkman, kern der Maatschappij,
Ontwikkelt meer en meer,
Toont zich niet meer gedwongen vrij,
Begrijpt zijn waarde zeer.
Wat ware toch het algemeen,
Bestond de werkman niet?
De rijke had niets om zich heen
Dat hem verkwikking biedt,

Alléén moest dan de goudman staan;
Wie bouwde hem een huis?
Wie bood hem al het noodigst aan,
Zijn goud had munt noch kruis.
Hij zaaide, ploegde, maaide niet,
Geen koren kwam op ’t veld
Zijn goudklomp baarde hem verdriet
En arm was hij gesteld.

Maar zoo de werkman stond alléén,
En ’t goud niet was zijn deel,
Hij redde zich door ’t leven heen,
Al had hij ook niet veel.
Toch gaf zijn handenkracht hem brood,
Een hut, een weinig stroo,
Hij schikte zich in leed en nood,
De goudman niet alzoo.

Als mensch is men als iedereen,
„God schiep op ’t wereldrond
Eén vormsel naar zijn beeld alleen,
Tot woeker ons deez’ grond.
En de aarde ware een paradijs,
Begreep men ’t meer en meer,
Den werkman schatte men op prijs
En dacht goed knecht goed Heer.

Dus eed’le nijvre handwerkstand,
Blijf steeds uw roeping trouw !
Kom sluit u vaster hand aan hand
Kus niet het slaventouw.
Toon u de kern der Maatschappij,
Den roem van ’t voorgeslacht
Oranje maakt u immer blij
En denk: „ Eendragt maakt magt.”
