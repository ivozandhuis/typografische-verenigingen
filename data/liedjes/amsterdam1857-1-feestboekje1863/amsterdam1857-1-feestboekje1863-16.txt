Harmonij

De Harmonij biedt hare zoete klanken
En rein genot, als ’t kweelend voog’lenkoor
In wilde vlugt zijn Maker poogt te danken,
Als ’t windje suist en lispelt u in ’ oor,
Als ’t loeijend vee, na middagsgloed der zonne,
Zich liggend strekt in vette klaverwei;
De landjeugd is den avonddans begonnen,
Stemt dit niet ’t hart tot zoete Harmonij?

De Harmonij biedt u haar schoone accoorden
Zoo menigmaal, als zuiver stemgeluid
Onze ooren streelt in overschoone woorden,
Als God Apoll’ des zangers keel ontsluit,
Ons medesleept op Seraphijnen vleuglen,
Betoovrend spel, verbeeldings hooge vlugt;
Wie kan dan nog zijn zuivre drift beteuglen,
Wie geeft dan niet ’t gevoel des harten lucht?

De Harmonij kan vaak het harte treffen,
Is men vereend, aan zuivre vreugd gewijd;
Wanneer men zich van zorgen ziet ontheffen,
Van werkzaamheid en onvermoeide vlijt.
Ja, wie voelt niet zich heden opgetogen,
Blikt men in ’t rond en ziet zoo velen blij
Op ’t Costers feest, dat wij weêr vieren mogen,
In Grand Salon, in de Amstelstad aan ’t IJ.
