Welkomstgroet

Welkom, vrienden! kunstgenooten !
Welkom binnen deze zaal!
Komt, nu van het feest genoten,
Hier vereenigd bij elkaêr.
't Is nu feest,
Blij van geest!
Weg dan ook met alle zorgen,
Laat die voor den dag van morgen;
Weest nu opgeruimd van geest,
Op dit zesde Kopperfeest.

Alles eendragt moet het wezen,
Eendragt in de volste kracht;
Weet gij wat er staat te lezen ?
En ’t is waar: „Eendragt maakt magt”.
Stemt dus in,
Eens van zin,
Willen wij hier vrolijk zingen,
En daarna wat dansen, springen;
Weest nu opgeruimd van geest,
Op dit zesde Kopperfeest.

Maar hij, die (het kan gebeuren)
Knorrig is, of wat brutaal,
Dat — geen mensch zal er om treuren —
Ja, dat hem de drommel haal!
Dus maar niet
In 't verdriet;
Laat ons liever vrolijk klinken,
Broederhulp en vriendschap drinken;
Weest nu opgeruimd van geest,
Op dit zesde Kopperfeest.

En is 't feestuur weêr vervlogen,
Dan gaat ieder wel tevreên,
Steeds met pligtgevoel voor oogen,
Naar zijn eigen haardsteê hen;
En de band
Blijft in stand;
Dan zal 't ieder, naar wij gissen,
Ja ’t is waar, het kan niet missen,
Bij het werk of bij den wijn,
Kopperdag een feestdag zijn.
