Drinklied

Komt, feestgenooten, uw bokaal
Geledigd tot den boôm!
Weest opgeruimd in deze zaal,
Maar roeit niet tegen stroom.
Zoo zij dit feest een lauwer meer
Aan onzen broederband.
Bemint uw vrouw of meisje teêr
En vat haar bij de hand,

Ja, leidt haar zacht door ’t leven heên,
Beschermt haar, waar gij kunt.
Drinkt niet te veel, blijft op de been,
Dan zij u vreugd gegund,
O brengt haar toch voorzigtig thuis,
Zorgt dat gij weinig spat,
Vermijdt ook elke hoge sluis,
Als gij keert naar de stad,

Dan zij dit feest een vrolijk feest,
Dan kijken zij niet zwart,
Dan zingen zij ook onbevreesd,
Zoo helder als een Bart.
Dan roemen zij ook Costers vond,
En zingen hem ter eer,
Ja, zeggen in den morgenstond:
„Ik dank u wel, Mijnheer"
