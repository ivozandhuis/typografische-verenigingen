Hulde aan Lourens Coster

Komt, Typographen! zingen wij
Een lied tot Costers eer,
Wij vieren heden hooggetij,
Dit jaar gelijk weleer
Voor hem dan, die de Boekdrukkunst
In Haarlem ’t aanzijn schonk,
En door des Hemels dierbre gunst
Aan Neêrlands eerkroon blonk.

Aan hem zij onze zang gewijd,
Die licht, beschaving gaf;
Zijn naam blijv’ tot den laatsten tijd
(Al rust hij lang in t graf)
Bij ons geëerd, geroemd, bemind,
Om zijne stille deugd.
Hij blijve der beschaving vrind,
Voor ouderdom en jeugd.

Ja wij, wij danken steeds aan hem
Ons vak, zoo dier en waard.
Verheffen wij dan onze stem,
Rond de Banier geschaard.
Ja Coster leev’! hij leeft altijd
Voor ieder Typograaph,
Hem zij dus onze zang gewijd,
Dien edelen Bataaf.

Zijn naam, zoo lang de wereld sta,
Prijkt in der kunsten rij.
Wat ook verandere of verga
Hier aan het scheeprijk IJ,
Vergeten wij zijn vinding niet,
Die duisternis verbrak,
Zoo veel beschaving achterliet
En schittrend licht ontstak.

Getuig steeds, Haarlems fraaije hout!
De eerste levensvonk
Werd aan een ouden beuk aanschouwd
En gloorde op uwen grond; —
Bescherm, o God, bewaak dien grond
En ’t dierbaar Vaderland,
Waar drukkunst ’t eerste leven vond
Tot kennis en verstand.
