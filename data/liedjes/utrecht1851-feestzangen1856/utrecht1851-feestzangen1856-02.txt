De vereeniging

De broedermin, die schoone deugd,
Die zien we, wat ons hart verheugt,
Ook bij den Nederlander! 
Bij ons heeft zij zich ook gevoegd,
En voert ons heden vergenoegd
En vreedzaam bij elkander. 

Vereeniging bragt veel tot stand;
Vereeniging gaf Nederland
Eens aanzien en vermogen! 
Vereeniging bragt ons te zaâm,
Ter eer van Coster's grooten naam,
Waarop wij mogen bogen. 

Het groote doel van dezen kring
Is, dat er uit vereeniging
Iets goeds geboren worde; 
Zij onderschraagt den mensch in nood;
Geeft hulp en bijstand tot den dood;
Zij handhaaft wet en orde! 

Geen dwing'land brengt ooit vuig fenijn
In dezen kring, wel klein in schijn,
Doch innig zaâm verbonden; 
Zijn dwing’lands-geest mist steeds zijn doel ;
Daar wij uit zuiver eergevoel,
Nog nimmer pligten schonden! 

Winn’ dan het goede steeds den prijs!
En thans op vaderlandsche wijs
De handen zaâm geslagen! 
Het beste loon vloei’ allen toe,
Die, onvermoeid en wel te moe,
Het goede helpen schragen! 

Ja, hierop gaat de beker rond!
Zoo brengen wij aan Coster's vond,
Een welverdiende hulde! 
Komt, Broeders! de eendragt steeds geëerd,
En Coster door ons hoog vereerd,
Die de aard’ met licht vervulde.
