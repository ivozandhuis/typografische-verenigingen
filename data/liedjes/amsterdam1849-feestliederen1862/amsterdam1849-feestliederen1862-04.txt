Een nieuw liedje

De wereld is in rep en roer,
Wat wemelt alles op den vloer,
In vreugde en genoegen; 
Want jong en oud is op de been,
Bij niets dan blijdschap om zich heen,
Na weêr een jaar van zwoegen. 

Wie zegt: dat ’t niet pleizierig is,
Die is een druiloor, ja gewis,
Want vrolijk, feest te vieren, 
Doet goed aan een echt Hollands hart,
't Verbant de kommer en de smart,
Wat kan ons schooner sieren. 

Wij stapten daarom vlug ter been,
Met vrouwlief naar het feesttij heen,
En zitten hier te prale, 
Als rijke hansen, op gemak,
Heel deftig in ons zondagspak
In een der schoonste zalen. 

Daar zingt men vrolijk lied op lied,
(Geen brompot die dan lelijk ziet),
Men laat de glazen klinken; 
Komt, feestgenooten ! jubelt maar,
Dit pretje komt maar eens in 't jaar,
Vergeet toch niet te drinken ! 

Laat ons maar denken aan de pret,
De zorgen aan een kant gezet,
Wat kan ons heden deeren? 
Deez’ avond dansen wij in ’t rond,
En alles gaat dan van de grond,
Want wij zijn nu: Mijnheeren! 

O! keer’ voor ons nog menig keer,
De Koppermaandag vrolijk weêr,
Deez’ avond, dat wij allen, 
Ter eere onzer schoone Kring,
En 't nut van de Vereeniging
Het loflied laten schallen! 
