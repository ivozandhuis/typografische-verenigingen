Het nut van Kosters vinding

Eens werd aan Spaarnes zoom een held,
Een groote held geboren;
Geen vechten, twisten, of geweld
Kon immer hem bekoren.
Geen held, die met een lans of zwaard,
Gezeten op een moedig paard,
Zijn’ vijand ging bestrijden ,
In woeste oorlogstijden ;
Dit melden de historieblaân
Met geenen regel schrift;
Zij hebben een der grootste daân
In ons gemoed gegrift.

Hij sloeg de domheid aan een band,
De schraapzucht aan een keten;
Hij gaf verdoolden het verstand;
Hij was op ’t felst gebeten
Op geldzucht en op tirannij,
En vreemden dwang of heerschappij ;
Hij heeft het licht ontstoken;
De duisternis verbroken,
Waarin geheel het menschdom was;
't Ontving van hem een schat
Een boek, dat zelden iemand las,
't Gedrukte Bijbelblad.

Tot aan het Oost- en Westerstrand
Heeft men zijn’ naam verheven
Ja, zelfs in 't minst beschaafde land,
Gaf hij het tweede leven;
Waar God of godsdienst werd gehoord,
Heeft hij des Heidens ziel doorboord :
Met lust tot onderzoeken,
In 't heilig tal der boeken
Waarin aan hen het regte spoor
Der waarheid wordt geleerd;
Ja, voedsel voor het hart en oor,
Wordt in zijn werk vereerd.

Noem, Noord en Oost en West en Zuid,
Een held der vroegste tijden:
Geen hoofd, waar zulk een kroon op sluit
Als die wij Koster wijden!
Als menig held zich roemvol kweet,
Of dapper voor ’s lands regten streed,
Kunt gij zijn’ naam doen leven,
En hem een standbeeld geven;
Doch bij den vreemde wordt zijn naam
Zeer zelden slechts genoemd!
Maar Kosters werk wordt door de Faam
Van oord tot oord geroemd!
