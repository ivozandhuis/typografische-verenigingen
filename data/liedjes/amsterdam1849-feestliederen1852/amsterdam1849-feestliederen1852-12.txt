Haarlems Roem

Hebt gij ooit Haarlems stad bezocht,
Ooit hare wandelpaden?
Om 't geen de kunst dáár heeft gewrocht?
Kunt gij u ooit verzaden
Aan ’t geen natuur daar biedt?
In wat uw oog daar ziet,
Van duin, van groen, van bloemen?
O! spreekt, is het geen lustwarand,
Die omtrek, waard te roemen,
Waar alles bloeit in zand?

Gij werdt gewis de markt gewaar,
Dat plein van oude dagen,
Waar vroeger meenig ridderschaar
't Tournooispel durfde wagen.
Daar, voor dat oud gebouw,
Waar eens de eed van trouw
Aan ’t Graafschap werd gezworen,
Daar staat het beeld van Haarlems zoon,
Bijkans voor 't oog verloren,
Als huldeblijk ten toon.

Dat beeld, o! staar 't met eerbied aan,
Is Koster, naar het leven!
Wilt, als gij het voorbij zult gaan
Een dankbren blik hem geven.
Staakt een minuut uw schreèn,
En denkt aan het verleên;
Denkt aan zijn nuttig streven,
Dan roept gij wis: Ondankbre aard’!
Die man, zoo hoog verheven,
Is beter standbeeld waard!
