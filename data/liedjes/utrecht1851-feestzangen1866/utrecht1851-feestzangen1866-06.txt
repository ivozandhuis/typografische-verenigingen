Ontboezeming

O Broederkring! van Nut en van Genoegen,
Wat is ons doel? Wat geeft ons pogen kracht
Is ook ons doel, ons naar een leer te voegen
Waaruit onz' hand alleen zijn heil verwacht?
Is eer of goud het oogmerk van ons streven,
En werken wij slechts voor ons zelv’ alleen?
Is 't ons genoeg, als wij in weelde leven, 
Ten koste zelfs van 't heil van ’t algemeen

Of willen wij dien vrijheidskreet doen hooren,
Die zooveel bloed Europa heeft gekost?
Wil ons verbond de rust des lands verstoren
Nu elders d’ aard van ’t oproer is verlost?
Gelijkheidsleer, die zooveel rampen baarde,
Die ’t al verstoort, waar zij gepredikt wordt,
Die hersenschim, die, waar zij heerscht op aarde,
Het heiligst recht van ’t eigendom verkort.

Neen! ons verbond berust op eedler pogen;
Wij willen recht en wetten niet vertreên,
Wij hebben, ja! ook ons geluk voor oogen,
Doch dit berust op ’t nut van ’t algemeen,
Der kunsten Kunst kan slechts door vrede bloeien
En wordt gesterkt door onze eendrachtsband,
Waar onrust heerscht kan nooit volkswelvaart groeien
Ons heil berust op ’t heil van onzen stand.

In kunst en vlijt elkaâr op zij’ te streven,
Zoodat het eind met glans den arbeid kroont,
Voor onzen plicht en voor ons werk te leven,
Getrouw te zijn den meester die ons loont;
Zoo, zoo vereend, ook naar volmaaktheid trachten,
Opdat ook eer het deel des meesters zij,
En van die eer dan ook ons deel te wachten,
Dit zoeken, ja! en hiernaar streven wij.

En treft ons leed of ziekte, smart en lijden
Een deelgenoot van onze maatschappij,
Vereenigd dan hém hulp en steun te wijden,
Ook dit is ’t doel en hiernaar streven wij.
Zóó strenglen wij de vaste vriendschapsbanden,
Al grijnst ook soms de tegenspoed ons aan,
Dan bieden wij elkaâr getrouw de handen
Op ’t moeilijk spoor van ’s levens distelbaan.
