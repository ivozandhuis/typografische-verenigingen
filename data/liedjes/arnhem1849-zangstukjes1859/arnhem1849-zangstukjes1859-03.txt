Aan de leden

Hier, Broeders! zijn wij weêr vereend,
In Arnhems Muzen-stichting.
’t Genoegen, dat ons wordt verleend,
Geeft ’t schoon verbond, zoo wèl gemeend :
De Grondzuil der Verlichting. 

Blijft Leden jaren, onderling,
Verbonden, door verpligting ;
Vereeren we onzen Broederkring !
Schraag’ ’s Hoogsten milde zegening,
De Grondzuil der Verlichting!

Streeft allen, eensgezind van zin,
Naar trouwe werkverrigting,
Tot eer der ware Broedermin !
Stelt Broeders! stelt den feestdronk in,
Op ware Volksverlichting!
