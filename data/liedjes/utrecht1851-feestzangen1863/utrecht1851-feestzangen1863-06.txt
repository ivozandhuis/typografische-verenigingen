Vreugdezang

Wie op dit feest niet vrolijk zingt,
Is nimmer waard een feest te vieren;
Hier wordt men door de vreugd omringd,
Hier ziet men Coster’s vinding sieren;
Hier treft men Vrienden, Gasten aan,
Die allen op dit feest behooren;
Hier van de daagsche zorg ontdaan,
Zal niets de vrolijkheid verstoren,

Sloeg Coster nu nog eens een blik
Op al het schoon van deze dagen,
Hij werd vervuld met bangen schrik,
Hij zou zich aan geen smoutje wagen.
„Is dat de Kunst die ik eens schiep?”
Was wis zijn vraag; „waar moet het henen
De druk, die ik in ’t leven riep,
Is in deez’ tijd geheel verdwenen!” 

„Waar is die schoone lettersoort,
Waar is de Houten Pers gebleven,
Waarop ik binnen Haarlem's poort
De Godsdienstspiegel bragt in ’t leven?
Geen enkel spoor bestaat er meer,
De tijd heeft mijne vlijt verslonden,
En toch, nog geeft men mij de eer,
Dat ik dien Druk heb uitgevonden!”

Ja, Coster! vader Coster, ja!
Door U ontstond het tweede leven ;
Het hollandsch kroost zal vroeg en spâ
Aan U alleen de eere geven!
Al kent gij thans uw kunst niet meer,
Gij hebt den eersten grond gelegen,
Waarop een tempel u ter eer,
Van tijd tot tijd is opgestegen. 
